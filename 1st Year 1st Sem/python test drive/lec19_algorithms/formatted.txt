        Hindi biro ang epekto ng broken family sa kabataan. Ang tahanang puno ng sigawan, tampuhan, o malamig na katahimikan ay nag-iiwan ng matinding marka sa bata. Marami ang lumalaki na may takot, depresyon, at kawalan ng pag-asa. Sa halip na lumaki sa gabay at pagmamahal, ang iba ay napapariwara, nagrerebelde, nalululong sa bisyo, at nahuhulog sa sariling galit at kawalan ng katiyakan. 
        Ayon sa huling Census ng Philippine Statistics Authority (PSA), 1.9% ng populasyon ay divorced, separated, o annulled, at halos 15% ay nasa “common law” o live-in arrangement. Hindi lang ito numero—milyon-milyong bata ang nahahati sa pagitan ng magulang, kamag-anak, o iniwan na walang matibay na tahanan. 
        Gaano man magpahayag ng pagmamahal o aruga ang mga paaralan sa kanilang mga mag-aaral o aktibo ang komunidad, hindi nila kailanman mapapalitan ang init at proteksyon ng tunay na tahanan. Ang guro at social worker ay kadalasang “first responders” sa damdamin ng bata, ngunit hindi sila permanenteng lunas sa pagkabulag ng pamilya. 
        Masakit isipin: ang relihiyosong sumpaang “for better or for worse, till death do us part” ay madalas binitawan nang hindi iniisip ang mga anak. Ang mga magulang na dapat unang tumayo para sa kanilang anak—sa hirap o ginhawa—ay minsan silang unang lumalabas ng pintuan sa pagdating ng unos. 
        Panahon na para muling ituring ang pamilya bilang kanlungan—hindi larangan ng pasaring, tampuhan, o pagtataksil. Dapat bumangon ang magulang sa responsibilidad na binitawan sa araw ng pagtatapat. Kung pipiliin man ang hiwalayan, huwag hayaang ang anak ang maging biktima nito. Kung tatapusin ang kasal, huwag tapusin ang pagmamahal sa anak. 
